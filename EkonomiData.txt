Benzine 12, Motorine 17 Kuruş Zam Geldi
Bu gece yarısından geçerli olmak üzere benzine 12 kuruş, motorine 17 kuruş zam geldi.
30 Ekim 2017 Pazartesi 09:29

Rafineri çıkış fiyatlarındaki değişiklikten dolayı benzin grubuna 12 kuruş motorine ise 17 kuruş zam yapıldı. Zamlı fiyatlar yarından itibaren geçerli olacak.
YENİ FİYATLAR

Petrol Ürünleri İşverenler Sendikası (PÜİS) tarafından yapılan açıklamada, "31 Ekim 2017 tarihinden geçerli olmak üzere rafineri çıkış fiyatlarındaki değişiklikten dolayı benzin grubunda 12 kuruş motorinde ise 17 kuruş fiyat artışı meydana gelmiştir." ifadesi kullanıldı.
Zamlı fiyatların ardından İstanbul'da benzinin ortalama litre fiyatı 5.50 TL'ye, motorinin ise 4.93 TL'ye yükselecek.
BENZİNE 26 EKİM'DE 9 KURUŞ ZAM YAPILMIŞTI

Benzin fiyatlarına en son 26 Ekim'de 9 kuruş zam yapılmıştı. Motorinde ise son zam 8 Eylül'de yapılmıştı.

Şırnak'ta Satılan Benzin, Londra'da Satılandan Daha Kaliteli Çıktı
Türkiye'deki benzin ve motorin Avrupa standartlarını yakaladı. Son yapılan araştırma; Şırnak, Ağrı ve Artvin gibi illerde satılan akaryakıtın Londra'da satılanlardan da kaliteli olduğunu ortaya koydu.
30 Ekim 2017 Pazartesi 09:09

Milyonlarca araç sahibi, benzin ya da motorini her zaman bildiği akaryakıt istasyonundan alır. Motor arıza yapmasın, yakıt kalitesi değişmesin diye benzin pompasını değiştirmeyenler var. Ancak son yapılan araştırma ezber bozacak cinsten. Peki nasıl? Avrupa Birliği (AB) ülkeleri benzin ve motorinin kalitesini saha denetimleriyle izleyip, sonuçları yayınlıyor.
AB STANDARDINDA DENETİM

AB standardındaki bu kalite denetim sistemi ülkemizde Enerji Piyasası Düzenleme Kurumu (EPDK) tarafından yapılıyor. Geçen yıl 2015 denetim sonuçlarını açıklayan EPDK'nın 2016 sonuçları da ortay açıktı. 2015'te akaryakıtın yüzde 99'u standarda uygun çıkmış, Türkiye akaryakıt kalitesinde Almanya, Fransa gibi birçok Avrupa ülkesini geride bırakmıştı.

TAMAMINA YAKINI UYGUN

Son yayınlanan rapora göre; Türkiye kalitede zirveye çıktı. EPDK'dan alınan bilgiye göre; 2016'da ülke genelindeki akaryakıt istasyonlarından toplam 704 adet benzin ve motorin numunesi alındı ve analiz edildi. Sonuç şaşırtıcı. Satılan motorinin yüzde 98.7'si, benzinin ise yüzde 100'ü teknik şartlara uygun çıktı. Ortalamada yüzde 99.3'lük bir uygunluk söz konusu.
MOTORİNDE SADECE 5 NUMUNE SORUNLU

383 adet motorin numunesinin sadece yüzde 1.3'ü (5 adet) teknik düzenlemelere aykırı çıktı. Bir başka deyişle motorin numunelerinin yüzde 98.7'si standarda uygun. Teknik düzenlemelere aykırı motorin numuneleri Konya, Samsun, Hatay, İstanbul ve İzmir illerinden alındı.
"KALİTE FARKI YOK İSTEDİĞİNDEN AL"

Vatandaşın istediği bayiden gönül rahatlığıyla akaryakıt alabileceğine dikkat çeken EPDK Başkanı Mustafa Yılmaz, "Çünkü kalite açısından fark yok. Şırnak Artvin, Ağrı'da akaryakıt kalitemiz nasılsa Ankara'da, İstanbul'da, İzmir'de de öyle. Avrupa ülkelerinden bile daha kaliteli. Vatandaşımız gönül rahatlığı ile kesesine uygun, hesaplı akaryakıt bayini tercih edebilir." (Posta)

Ulaştırma Bakanlığına ve TCDD'ye 10 Personel Alınacak
Ulaştırma Bakanlığında görevlendirilmek üzere, 3 ulaştırma ve haberleşme uzman yardımcısı, 2 denizcilik uzman yardımcısı ve TCDD İşletmesi Genel Müdürlüğüne 5 müfettiş yardımcısı alınacak.
30 Ekim 2017 Pazartesi 09:06

Resmi Gazete'de yayımlanan ilanlara göre, Ulaştırma, Denizcilik ve Haberleşme Bakanlığınca merkez teşkilatında görevlendirilmek üzere sözlü giriş sınavıyla 3 ulaştırma ve haberleşme uzman yardımcısı ve 2 denizcilik uzman yardımcısı alımı gerçekleştirilecek.
BAŞVURULAR 10 KASIM'DA BİTECEK

Başvurular, 10 Kasım'a kadar Bakanlığa şahsen veya posta yoluyla yapılabilecek. Sözlü yapılacak giriş sınavının tarihi Ulaştırma, Denizcilik ve Haberleşme Bakanlığı tarafından www.udhb.gov.tr internet adresinden ilan edilecek.
Sınav sonuçlarının açıklanmasından itibaren 7 günde Personel ve Eğitim Dairesi Başkanlığına itiraz yapılabilecek. İtirazlar, ilgili komisyon tarafından en geç 7 iş gününde incelenerek sonuç ilgiliye yazılı bildirilecek.
TCDD'YE 5 MÜFETTİŞ YARDIMCISI ALINACAK

TCDD İşletmesi Genel Müdürlüğü de Teftiş Kurulu Başkanlığında görevlendirilmek üzere 5 müfettiş yardımcısı alımı için sınav açtı.
Başvurular, 8 Aralık'a kadar TCDD İşletmesi Genel Müdürlüğü Teftiş Kurulu Başkanlığına yapılacak. Yazılı sınav 23 Aralık'ta gerçekleştirilecek. Yazılı sınavda başarılı olanlar sözlü sınava alınacak.
Giriş sınavının yazılı ve sözlü bölümlerini kazanan asil ve yedek adayların listesi, TCDD Teftiş Kurulu Başkanlığı ile www.tcdd.gov.tr adresinden ilan edilecek. Ayrıca, TCDD Teftiş Kurulu Başkanlığı tarafından gerekli tebligat yapılacak.

Geçen Günlerde Rekor Kıran Dolar, Yeni Haftaya Sakin Başladı
Geçtiğimiz hafta yaşanan hareketli günlerin ardından dolar, yeni haftaya biraz daha sakin başlamış görünüyor. Yeni haftanın ilk işlemlerini dolar 3,77-78 TL aralığında seyrediyor.
30 Ekim 2017 Pazartesi 08:59

Dolarda dünya genelinde görülen güçlenmenin yanında iç riskler geçtiğimiz hafta dolar kurunu 3.84 TL seviyelerine kadar taşımıştı. Ancak cuma günü kapanışa yakın başlayan düşüş dolar/TL kurunu 3.80 TL seviyesinin altına çekti.
POWELL'IN ADI YETTİ

Dolardaki düşüşte ABD Merkez Bankası (Fed) başkanlığı için Jerome Powell'ın adı geçmesi etkili oldu. Dolar, Fed başkanlığı için Stanford Üniversitesi Ekonomi Profesörü John Taylor'un adının geçmesi ile yukarı doğru hareketlenmişti. Taylor'un gelmesi halinde Fed'in faiz artırım sürecine hız vermesi ve bunun da dolara değer kazandırması bekleniyor.
Ancak Powell, piyasaya göre daha ılımlı bir isim. Powell'ı öne çıkaran faktörlerin başında Cumhuriyetçi Parti'yi ve Donald Trump'ın ekonomi hedeflerini desteklemesi geliyor. George H.W. Bush döneminde ABD Hazine Bakanlığı'nda görev yapan Powell'ın finans alanında özel sektör deneyimi de bulunuyor. Powell, kamu görevlerinden önce uzun süre Dillon, Read & Co ve Carlyle Group gibi yatırım şirketlerinde çalıştı.
YURT DIŞI GELİŞMELERE BELİRLEYİCİ OLACAK

Piyasalarda yeni hafta sakin başlamış görünüyor. Cuma günü 3.80 TL'nin altına inen dolar kuru Pazartesi sabah itibariyle de bu seviyelerini koruyor. Dolar saat 07.30'da ilk işlemleri 3.77-3.78 TL aralığından geçerken, euro 4.38-4.39 TL aralığında.
Dolarda yönü belirleyecek en önemli gelişme yurt dışı kaynajklı olmaya devam edecek. Özellikle Fed'in başına kimin geçeceği konusu doların global piyasalardaki seyri açısından son derece kritik. Powell'ın isminin öne çıktığı her haber dolara ivme kaybettirebilir. Donald Trump'ın yeni adayı 3 Kasım'da çıkacağı Asya turu öncesinde açıklaması bekleniyor.
İçeride ise ABD vize krizine ilişkin gelişmeler ve siyaset izlenmeye devam edilecek.

Savunma Sanayii Düğmeye Bastı, Akıllı Kara Araçları Geliyor
Savunma Sanayii Müsteşarlığı, insansız ve akıllı kara araçları üretimi için düğmeye bastı. Yerli insansız kara araçları geliştirilmesi için Roboik Yarışması başlatıldı.
30 Ekim 2017 Pazartesi 08:48

Savunma Sanayii Müsteşarlığı, insansız ve akıllı kara araçları üretimi için düğmeye bastı. İnsansız ve akıllı kara araçlarının milli imkanlarla geliştirilmesi için Roboik Yarışması başlatıldı. Her yıl düzenlenecek yarışmalar sayesinde Türkiye, verilen görevi uzaktan kumanda edilmesine gerek kalmaksızın yerine getirebilen akıllı insansız aracını üretecek.
Yeni Şafak'tan Kıymet Sezer'in haberine göre; Savunma Sanayii Müsteşarlığı (SSM), savunma teknolojilerinde insansız sistemlere yönelik çalışmalara hız verdi. "Türkiye'nin gökyüzündeki yeni askerleri" olarak nitelendirilen kamikaze dronelardan sonra insansız ve akıllı kara araçları üretiminde düğmeye basıldı. İnsansız ve akıllı kara araçlarının milli imkanlarla geliştirilmesi hedefi doğrultusunda SSM, "Roboik Yarışması" başlattı. Yarışma ile hem gençler savunma sanayiinde tasarım ve üretim konusunda teşvik edilecek hem de yurt dışı bağımlılığını sona erdirecek teknolojiler geliştirilecek.
KABİLİYETİ ARTTIRACAK

Yarışma sayesinde Türk savunma sanayiinde; ileri düzey teknolojiler kullanılarak hem iç güvenlik hem de askeri alanda operasyonel kabiliyetlerin arttırılması, hata payının düşürülmesi, olası personel zayiatlarının önüne geçilmesine katkı sağlayacak insansız sistemlerin tasarlanması amaçlanıyor. Yarışmanın hava, su altı ve su üstü araçlarıyla ilgili formatları da 2018 yılında gerçekleştirilecek.
 
YERLİ ÜRETİM OLACAK

Tasarım, prototip üretimi ve yazılım konusunda her yıl düzenlenecek yarışma sayesinde önümüzdeki bir kaç yıl içinde Türkiye, otonom, kendi yolunu bulabilen, verilen görevi uzaktan kumanda edilmesine gerek kalmaksızın yerine getirebilen akıllı insansız aracını üretecek.
GELECEK YIL YAZILIM

Araç üzerine, silah platformları, kamera sistemleri yahut haberleşmeyi sağlayacak röle sistemleri koyulabiliyor. Yarışma, gelecek yıllarda yazılıma yönelecek. Böylelikle uzaktan kumandalı insansız araçlar zamanla kendi kendine karar verebilen akıllı teknolojilere dönüşecek.

TAKTİK GÖREV VERİLECEK

Yeni nesil roboik sistemler, geleceğin savaşları ve terör tehditlerine karşı güçlü orduların sahip olması gereken önemli stratejik kabiliyetler arasında görülüyor. İnsansız ve akıllı kara araçları her türlü engebeli arazide olduğu gibi şehirlerde meskun mahal çatışmalarında da güvenlik güçlerinin gücünde çarpan etkisi yaratacak. Askerden önce gireceği yerlerde istihbarat amaçlı görüntü almaktan yakın destek koruma ve ateş desteğine, yüklendiği mühimmatı çatışma bölgesine ulaştırmaya kadar ciddi operasyonel katkılar sağlayacağı gibi, düşmanın dikkatini dağıtacak taktik görevleri de yerine getirebilecekler. Sistemlerin sessiz ve gizlenerek intikali için hibrit sistemler olarak geliştirilmesi planlanıyor. Milli insansız akıllı sistemler gerek karada gerek havada gerekse denizde TSK'nın gücüne güç katacak.

SON BAŞVURU 15 KASIM

SSM'nin düzenlediği "Roboik - İnsansız ve Otonom Kara Araçları Tasarım Yarışması" için başvurular 15 Kasım'da son bulacak. Yarışmaya katılım için herhangi bir mezuniyet yahut alan şartı bulunmuyor. Serbest çizimle yahut üç boyutlu model tasarımla kişiler, şirketler yahut üniversitelerden öğrenci grupları yarışmaya katılabilecekler. Şu ana kadar yarışma için 180'in üzerinde başvuru geldi. Yarışmada birincilere üç boyut kategorisinde 100 bin TL, serbest çizim kategorisinde 30 bin TL ödül verilecek. Ödüller 12 Aralık'ta düzenlenecek törenle sahiplerini bulacak. Tören kapsamında "İnsansız ve Akıllı Sistemler Çalıştayı" düzenlenecek ve bu tür platformların sergilendiği küçük bir fuar kurulacak.

Cep Telefonu ve İnternet Kesilmeden 7 Gün Önce Abonelere Bilgi Gelecek
Cep telefonu ve internet kullanıcısını ilgilendiren elektronik haberleşme yönetmeliği yayımlandı. Buna göre, hizmet kesilmeden 7 gün önce aboneler bilgilendirilecek.
30 Ekim 2017 Pazartesi 09:39

Bilgi Teknolojileri ve İletişim Kurumu Başkanı Ömer Fatih Sayan, elektronik abonelik sözleşmesinin önünün açılmasının en dikkat çekici yenilik olduğunu belirtti. Gazete Habertürk'ten Esra Nehir'in haberine göre, abonelik tesisi ve fesih işlemleri, ıslak imza gerekmeden, dijital imza ile elektronik ortamda yapılabilecek. Hizmet kesilmeden 7 gün önce aboneler bilgilendirilecek.
DÜZENLEME NE GETİRİYOR?

Kampanyanın bitiminden önce abonelere bilgilendirme yapılacak.
İşletmeci tarife/ kampanya değişikliklerini internet sitesi üzerinden duyuracak.
Tüketici, şikâyetlerini işletmelerin internet siteleri üzerinden iletebilecek.
Görme engelli aboneler için tarife bilgisi sesli olarak verilecek.
Taahhüdün sonlandırılması durumunda cayma bedeline dair önceden bilgilendirme yapılacak.
Taahhütlü aboneler, adresleri değişirse cayma bedeli ödemeden aboneliğini feshedebilecek.
Bir takvim yılında ilk açmakapama işlemi için ücret alınmayacak.